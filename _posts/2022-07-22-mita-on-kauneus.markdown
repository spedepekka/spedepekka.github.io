---
layout: post
title: "Mitä on kauneus?"
date: "2022-07-22 14:49:00 +0300"
permalink: /:title
---

Tässä ajatelmassa pohditaan mitä on kauneus, onko se katsojan silmissä ja jos on, niin miten mekanismi toimii.

Miksi kaunis ihminen on kaunis sellaisessa yleisesti hyväksytyssä mielessä? Kenties hänen kasvonpiirteensä ovat symmetriset. Kenties hänellä on kaunis hymy tai hän ihan vain hymyilee aidosti. Jos kasvonpiirteet ovat symmetriset, niin mikä tekee kasvoista kauniit? Neliökin on symmetrinen, mutta onko se yhtä kaunis kuin kasvot? Joku voisi väittää, että neliö tai mikä tahansa muu symmetrinen geometrinen muoto on kaikessa yksinkertaisuudessaan kaunis. Joku toinen voisi väittää, että neliö on liian yksinkertainen ja vastaavasti kauniissa kasvoissa on syvyyttä sekä niistä huomaa uusia ulottuvuuksia jokaisella katselukerralla.

Miksi sitten rumat kasvot ovat rumat? Joka tapauksessa molemmat kasvot vain ovat, joten mistä kauneuden tai rumuuden merkitys tulee? Voitaneen siis päätellä, että joku antaa merkityksen ja se joku on ensisijaisesti juuri katsoja. Katsoja antaa siis merkityksen näkemälleen muodolle. Miten katsoja näkee muodon? Miten muoto siirtyy katsojan ymmärrykseen, jotta hän voi ylipäätään antaa muodolle jonkin merkityksen? Pimeässä on vaikea nähdä, joten voitaneen olettaa silmien ja valonsäteiden olevan asian ytimessä tekemässä koko operaation mahdolliseksi.

Mutta entä sitten ne kasvot, joista tuumaat ”näissä vaan on sitä jotain”, etkä osaa selittää tarkemmin mikä juuri niissä tietyissä kasvoissa saa aikaan sinussa tietynlaisia tunteita? Joku voisi selittää asiaa mikroilmeillä, joita on vaikea huomata, sillä ne ovat esimerkiksi todella pieniä ”ryppyjä” silmäkulmassa, jotka ovat avainasemassa paljastamassa hymyn aitoutta. Silmäsi näkevät nämä, muttet useinkaan tajua nähneesi, vaan tunnet vain sen aitouden osaamatta selittää koko ketjua.

Miksi kasvojen viestintä pysähtyisi pelkkiin mikroilmeisiin? Entäpä jos meillä olisi vieläkin tehokkaampi mikroskooppi tai vastaava laite, joka paljastaisi esimerkiksi kasvojen ihojen atomien liikkeen tai jotain muuta todella pientä? Entä jos se mikroskooppi voisi näyttää jotain näköalueemme ulkopuolelta? Näemme kuitenkin vain murto-osan kaikesta värähtelystä. Entäpä jos kasvojen katse paljastaisi vain sinulle suunnattua silmille näkymätöntä värähtelyä, jota katsottava katse ja kasvot eivät muille paljasta. Tällä perusteella katsottava voisi määritellä miten katsoja katsottavat kasvot näkee. Katsottava ei kuitenkaan mitenkään ehdi reagoimaan kaikkiin häneen kohdistuviin katseisiin, joten tämäkään ei mahda pitää täysin paikkaansa. Katsottava voinee siis tahallisesti tai tahattomasti asettaa itselleen perustilan, jolla katsojat hänet näkevät. Muutoinhan katsottava olisi näkymätön katsojalle, jos siis katsottavan täytyisi jokaiselle katsojalle näyttäytyä erikseen.

Miten tuollainen perustila sitten asetetaan tai miten se asettautuu? Sitä voi pyrkiä asettamaan meikeillä tai muilla kasvojen piirteitä korostavilla tempuilla. Käytän sanaa ’pyrkiä’, sillä silti löydetään aina katsoja, jonka mielestä katsottavan meikkaus ei ole kaunista. Tällaisen katsojan mielestä meikittömyys voi olla kaunista.

Tästä ristiriidasta voitaneen päätellä kauneuden olevan katsojan ja katsottavan välinen tanssi. Katsottava siis tekee tietoisesti tai tiedostamattaan asioita, jotka korostavat hänen kauneuttaan, ja katsoja puolestaan pyrkii tai on pyrkimättä näkemään kauneutta, mutta joka tapauksessa yrittämättäänkin hän jotain tuntee.

Jos kauneus on katsojan ja katsottavan välinen tanssi, niin eikö olisikin mukava tanssia mahdollisimman paljon? Olet välillä katsoja ja välillä katsottava. Molemmissa tapauksissa tanssit. Eikö kuitenkin saman tanssin tanssiminen ole hieman puuduttavaa? Samoin myös eri tanssien tanssiminen aina saman parin kanssa ollee aika tylsää. Mitäpä jos ensi kerralla pyytäisit uutta paria tanssimaan eli katselisit sellaista katsottavaa, jota ei liian usein ole tanssitettu. Mitäpä jos tanssitettava olisikin vaikka puu tai vesi tai ihan mikä tahansa mitä juuri sillä hetkellä katsot – alat vain tanssia hänen kanssaan? Mitäpä jos tanssisit vanhan tutun kanssa täysin uutta tanssia eli etsit hänestä sellaista kauneutta, mitä et ehkä aiemmin ole huomannut? Mitäpä jos vastavuoroisesti antautuisit uudelle tanssiparille hänen näin pyytäessä, sillä onko kaiken pakko olla aina täysin hallinnassasi?

Maailma on täynnä erilaisia tansseja ja tanssijoita!
